---
layout: post
title: 《曾国藩家书》
categories: Reading
description: 求学养身
keywords: 国学, 曾国藩
---

#### 致诸弟·明师益友虚心请教
> 且苟能发奋自立，则家塾可读书，即旷野之地，热闹之场，亦可读书，负薪牧豚，皆可读书。苟不能发奋自立，则家塾不宜读书，即清净之乡，神仙之境，皆不能读书。何必择地，何必择时，但自问立志之真不真耳。

> 君子之立志也，有民胞物与之量，有内圣外王之业，而后不忝于父母之所生，不愧为天地之完人。

> 朝廷以制艺取士，亦谓其能代圣贤立言，必能明圣贤之理，行圣贤之行，可以居官莅民，整躬率物也。若以明德新民为分外事，则虽能文能诗，而于修己治人之道关茫然不讲，朝廷用此等人作官，与用牧猪奴作官，何以异哉？

> 格物，致知之事也。诚意，力行之事也。物者何？即所谓本末之物也。身心意知家国天下，皆物也。天地万物，皆物也。日用常行之事，皆物也。格者，即格物而穷其理也。如事亲定省，物也。究其所以当定省之理，即格物也。吾心，物也，究其存心之理，又博究其省察涵养以存心之理，即格物也。吾身，物也。究其敬身之理，即格物也。每日所看之书，句句皆物也。切己体察，穷其理，即格物也。知一句便行一句，此力行之事也。此二者并进，下学在此，上达亦在此。
